<div class='text'>
    <p>
        Заслужаны калектыў Рэспублікі Беларусь Дзяржаўны камерны аркестр — вядучы прафесійны калектыў краіны.
        Арганізаваны выбітным дырыжорам, кампазітарам і арганістам Алегам Янчанкам у 1968 годзе Мінскі камерны аркестр
        адразу заняў трывалы прафесійны статус у сваёй краіне. Юрый Цырук, галоўны дырыжор і мастацкі кіраўнік аркестра
        з 1969 года ўзняў калектыў на новы выканальніцкі ўзровень, адметна пашырыўшы рэпертуар і правёўшы вялікую
        колькасць канцэртаў па СССР. У ліку бясспрэчных дасягненняў аркестра — ўдзел у 1983 годзе ў фестывалі
        “Снежаньскія вечары”, арганізаваныя знакамітым піяністам ХХ стагоддзя Святаславам Рыхтэрам. “Я выходжу на сцэну
        толькі з добрымі музыкантамі, з кім мне цікава працаваць. І з Мінскім камерным аркестрам іграю таму, што мне
        падабаецца гэты калектыў…” (С.Рыхтэр. Інтэрв’ю газеце “Літаратура і мастацтва” 30.12.1983г.).
    </p>

    <img class='block-img float-right' src="/img/about/history/Янченко-из-Буклета.jpg" alt="">
    <p>
        У розны час аркестрам кіравалі І.Галаўчын, А.Палянічка, І.Э.Райль, М.Кац, Д.Зубаў, В.Собалеў, П.Вандзілоўскі.
        У канцэртных праграмах аркестра бралі ўдзел выбітныя выканаўцы сучаснасці М.Растраповіч, І.Архіпава, М.Біешу,
        М.Васкрасенскі, Э.Вірсаладзе, Н.Гутман, В.Траццякоў, М.Плятнёў, Ю.Башмет, Д.Башкіраў, М.Бязверхні, Л.Ісакадзэ,
        А.Фісейскі, М.Лідскі, М.Пятроў, Д.Галашчокін, Т.Нікалаева, М.Яшвілі, В.Пархоменка, а таксама замежныя выканаўцы
        Э.Чэрні-Стэфаньска (Польшча), А.Норас (Фінляндыя), Н.Імаі (Японія), Д.Вейлестэйн (США), А.Безухен (Нарвегія),
        Ж.Дзюкро (Францыя), І.Гефердт (Германія), Р.Эбрэхт (США), П.Бадура-Шкода (Аўстрыя), Х.Эстрада (Венесуэла),
        М.Хользегель (Германія), А.Чагатай (Турцыя), З.Учбашаран (Турцыя), М.С.Петрадаркі (Італія), Л.Лучыні (Італія) і
        дырыжоры: Р.Сахачэўскі, В.Эрхард, В.Мік, Н.Шмідт, Э.Лампсан (Германія), М.Месоры (Італія), С.Сандэцкіс (Літва) і
        шмат іншых.
    </p>
    <p>
        Творчасць Камернага аркестра атрымала шырокае прызнанне на радзіме і ў краінах замежжа. Калектыў бліскуча
        прадстаўляў і прадстаўляе нацыянальнае мастацтва на канцэртах па Беларусі і за мяжой: у Фінляндыі, Швецыі,
        Нарвегіі, Англіі, Францыі, Іспаніі, Швейцарыі, Германіі, Бельгіі, Галандыі, Даніі, Польшчы, Чэхіі, Славакіі,
        Аўстрыі, Венгрыі, Балгарыі, Славеніі, Сербіі, Грэцыі, Турцыі, Кіпры, Ліване, ЗША– амаль па ўсяму свету.
    </p>
    <p>
        Кампазітары шматлікіх краін прысвячаюць свае творы калектыву і давяраюць яму першае выкананне. Сярод іх
        кампазітар з Нарвегіі, стары сябра аркестра К’ел Мерк Карлсэн з творам “Прынашэнне Вівальдзі” для струннага
        аркестра (2001 г.), “Канцэрт для альта і струннага аркестра” (саліст – артыст аркестра Уладзімір Куніца, 2009
        г.), англійскі кампазітар Стэфан Фрост – “Канцэрт для фагота і струннага аркестра” (2007 г.), кампазітар з
        Аўстрыі Эрык Фрайтаг “Навелета” (фантазія на тэмы дзвюх беларускіх песень, 2010 г.), кампазітар з Францыі Эрык
        Важлан — Канцэрт для віяланчэлі з аркестрам “На краі мора, на краі зямлі” (2008 г.), кампазітар з Літвы Петэрыс
        Васкс – Канцэрт для скрыпкі з аркестрам “Tala Gaismaа” (“Далёкае святло”, саліст – Марк Бушкоў з Бельгіі, 2016
        г.). 
    </p>
    <hr>
    <img class='block-img float-left' src="/img/about/history/buschkov with orchestra.jpg" alt="">
    <p>
        Дзяржаўны камерны аркестр пад кіраўніцтвам свайго галоўнага дырыжора Яўгена Бушкова ў сезоне 2016-17 гг. увёў
        новую для Беларусі форму доўгатэрміновага ўзаемавыгаднага супрацоўніцтва паміж творчым калектывам і
        кампазітарам. 
    </p>
    <p>
            Дзякуючы Дзяржаўнаму камернаму аркестру і яго мастацкаму кіраўніку Яўгену Бушкову ў Белдзяржфілармоніі была
            адноўлена традыцыя вячэрніх абанементаў, у якіх калектыў паспрабаваў ахапіць розную аўдыторыю гледачоў: “Ад Баха
            да джаза”, “Тры вечары з камерным аркестрам”, “Для ўсіх”.
            Вялікая ўвага ў аркестры надаецца дзецям. У 2010 г. арганізаваны абанемент для дзяцей “Класіка — гэта класна!”.
            Дырыжор, аўтар і вядучы — галоўны дырыжор аркестра Яўген Бушкоў. Больш за 15 гадоў існуе абанемент “Дэбют юных
            талентаў” з навучэнцамі Рэспубліканскага каледжа пры Беларускай акадэміі музыкі. Кожны сезон ладзіцца цыкл
            “Граюць нашы дзеці”, прысвечаны Дню сям’і з удзелам дзяцей артыстаў Дзяржаўнага камернага аркестра Беларусі.
    </p>
</div>